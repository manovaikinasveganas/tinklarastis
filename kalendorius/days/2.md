
# "Dieve, palaimink mikrobangę, makaronus su sūriu ir juos pardavinėjančius žmones. Amen."

Legendinė frazė iš legendinio filmo "Vienas Namuose".

Pirmasis Gruodžio šeštadienis, tad pasiruoškime smagiam vakarui su klasikine komedija. Gaminam karštus makaronus su augaliniu sūriu ir orkaitėje apkeptų, traškių džiūvėsėlių plutele. Jaukiai įsitaisome prie televizoriaus su šeima ir pasineriam į nostalgišką, Kalėdinę atmosferą kartu su Kevinu Makalesteriu.

## Jums reikės (4 porcijoms)

* 500 g makaronų
* 1 didelio svogūno
* 1 a.š. garstyčių
* 300 g avižų pieno
* 1 v.š. miltų 
* 300 g augalinio sūrio
* Aliejaus kepimui
* Žiupsnio juodųjų pipirų ir druskos
  
### Džiūvėsėliams

* 4-5 forminės duonos gabalėlių
* 1 v.š. maistinių mielių
* Žiupsnio kepintų česnakų miltelių ir juodųjų pipirų 

## Paruošimas

1. Išverdame makaronus pasūdytame vandenyje.
2. Orkaitę įkaitiname iki 200C temperatūros.
3. Smulkiai supjaustome svogūną ir apkepame aliejuje, kol suminkštėja ir švelniai paruduoja. 
4. Į keptus svogūnus įdedame šaukštelį garstyčių ir išmaišome. 
5. Įpilame į keptuvę su svogūnais augalinio pieno ir įdedame šaukštą miltų, gerai išmaišome ir užverdame. Leidžiame pavirti porą minučių, kol padažas šiek tiek sutirštėja.
6. Į karštą padažą dedame tarkuotą augalinį sūrį ir maišome, kol augalinis sūris išsilydo. Padažo šiame žingsnyje papildomai kaitinti nereikia.
7. Paruoštą sūrio padažą pilame į virtus makaronus. Išmaišome, kad tolygiai pasiskirstytų. 
8. Duonos riekeles suplėšome mažais gabalėliais ir dedame į virtuvinį mikserį, įdedame maistinių mielių ir sutriname mikseriu iki smulkių, birių trupinių. 
9. Makaronus su augaliniu sūriu dedame į kepimui orkaitėje pritaikytą formą. Makaronų paviršių gausiai pabarstome duonos trupinukais. 
10. Dedame makaronus kepti į orkaitę. Kepame apie 10-15 min 200C temperatūroje, kol paviršiuje esantys duonos trupinukai švelniai paruduoja. 

Skanaus šventinio laukimo ir jaukios Kalėdinio filmo peržiūros :)

![name](../pav/makaronai_su_suriu.jpg)

