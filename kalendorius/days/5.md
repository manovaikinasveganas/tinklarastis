# Alaus sausainiai

Ar esate ragavę alaus sausainių? Jei dar ne, rekomenduoju juos įsitraukti į šių metų šventinio stalo meniu. Alaus tešla yra itin lengvai ir greitai paruošiama ir nustebina jai būdingu purumu, o iškepti sausainiai pasižymi traškumu ir lengvumu. 

Naudojant tą patį tešlos receptą galite pasiruošti net dviejų skonių sausainukus: saldžius, pabarstytus cukrumi ir aguonomis, ir sūrius su kmynais, sezamais ir druska. Sūrūs sausainukai idealiai tiks mirkyti į namuose ruoštą humusą ar kitą užtepėlę, o saldus sausainių variantas puikiai tiks pasimėgauti prie kavos. 

## Jums reikės
<hr/>

* 330 ml nealkoholinio alaus
* 200 g augalinio sviesto
* 700 g kvietinių miltų
* Žiupsnelio druskos
* Rapsų aliejaus

* Saldiems sausainiams: cukraus ir aguonų
* Sūriems sausainiams: kmynų, sezamo, druskos

## Paruošimas
<hr/>

1. Išlydome augalinį sviestą. 
2. Inde sumaišome augalinį, ištirpintą sviestą su nealkoholiniu alumi. 
3. Įberiame miltus ir šiek tiek druskos. 
4. Išmaišome viską šauktu ir toliau minkome rankomis (tešla turi nelipti prie paviršių ir rankų).
5. Tešlą pasidaliname į dvi lygias dalis, jei ruošime dvi skirtingas sausainių rūšis.
6. Tešlą palaikome šaldytuve, uždengtame inde apie 20-30 min. 
7. Tešlą plonai iškočiojame. Ištepame aliejumi ir pabarstome kmynais, sezamais (sėklas šiek tiek įspaudžiame į tešlą švelniai pakočiojant). Gausiai pabarstome druska. 
8. Jei ruošiame saldžius sausainius. Plonai iškočiotą ir aliejumi pateptą tešlą pabarstome aguonomis, švelniai pakočiojame, kad geriau priliptų aguonos ir gausiai arba pagal skonį pabarstome cukrumi. 
9. Tešlą pjaustome banguotu peiliuku į juosteles ir dedame ant kepimo skardos (skardą plonai, tolygiai pastepame aliejumi arba uždengiame kepimo popieriumi).
10. Sausainius kepame apie 5-8 min iki 180C įkaitintoje orkaitėje, kol sausainiai gražiai paruduos.

   Skanaus ir lengvo pasiruošimo šventėms! :)

![name](../../pav/alaus_sausainiai.JPG)
