# Vieno kąsnio užkandžiai su tofu

 Koks šventinis stalas be dailių vieno kąsnio užkandukų, tiesa? Šį kartą siūlome jums pasiruošti tofu mišrainės kvietiniuose, konditeriniuose krepšeliuose užkandžius su "eglutėmis". Tofu mišrainė, dėl į ją įeinančios juodosios druskos, įgauna kiaušinius primenantį skonį, kurį puikiai papildo augalinė Saliamio alternatyva, kartu sukuriant pikantišką derinį. Na, o agurkai ir raudonieji serbentai, čia tikrai ne tik dėl grožio. Gaivus agurkas ir serbentams būdinga švelni rūgštelė tampa šio užkandžio akcentu. 
 Tad pasiraitojam rankoves ir pirmyn! :)


## Jums reikės
<hr/>

* 350 g šilkinio tofu
* 2 a.š. garstyčių
* 0,5 a.š. juodosios druskos
* 1 v.š. veganiško majonezo
* 0,5 a.š. ciberžolės
* Augalinės, seitano dešros (rinkomės Saliami augalinę alternatyvą; ~100 g).
* Poro
* Juodųjų pipirų
* Džiovintų krapų
* Konditerinių krepšelių
* Agurko (papuošimui)
* Raudonųjų serbentų (papuošimui)

## Paruošimas
<hr/>

1. Tofu sutriname šakute. Sumaišome su juodąja druska, majonezu ir garstyčiomis.
2. Smulkiai supjaustome porą (kiekį renkamės pagal skonį) ir augalinę seitano dešrą. Įmaišome į tofu.
3. Įberiame džiovintų krapų, juodųjų pipirų pagal skonį, dedame ciberžolės. Viską gerai išmaišome. 
4. Paruoštą tofu mišrainę dedame į konditerinius krepšelius.
5. Ruošiame papuošimus: su daržovių skutimui pritaikytu peiliuku plonai supjaustome agurką per visą jo ilgį, juostelėmis. Formuojame ant dantų krapštuko eglutes naudojant agurko juosteles ir raudonuosius serbentus ir įsmeigiame į konditerinius krepšelius su tofu mišraine. 

P.S. Primename, kad iki 2023-12-13 dienos vis dar galioja Veggo pasiūlymas (daugiau informacijos rasite Gruodžio 7 d. kalendoriaus langelyje) 😊.

Skanaus šventinio laukimo!

![name](../../pav/uzkandziai.jpg)
