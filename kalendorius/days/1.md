# Citrininis keksas su aguonomis

Kalėdų laukimą pradedame su puriu ir lengvu citrininiu keksu su aguonomis. Šis skonių derinys: gaivūs citrusai ir traškios aguonos, iš ties šventiškas ir primenantis gražiausias metų šventes.

Rekomenduoju išsisaugoti receptą ir gal šiemet būtent šis desertas puoš jūsų Kalėdų stalą. :)

## Jums reikės

* 1 ir 3/4 puodelio miltų (450 g)
* 3/4 puodelio cukraus (225 g)
* 1,5 a.š. sodos
* 1 v.š. acto
* Žiupsnelio druskos
* 1 puodelio avižų pieno (425 g)
* 0,5 puodelio aliejaus (150 g)
* 1 v.š. vanilės pastos
* 3 a.š. citrinos žievelių (rekomenduoju naudoti saldintas)
* 1 citrinos šviežiai įspaustų sulčių (maždaug 60 g)
* ~50 g aguonų

### Glajui reikės

* Cukraus pudros
* Trupučio vandens

## Paruošimas

1. Visus tešlos ingredientus, išskyrus citrinos žieveles ir aguonas, sudedame į indą ir gerai išmaišome blenderiu.
2. Šaukštu įmaišome į tešlą aguonas ir citrinų žieveles.
3. Kepimo formą tolygiai ištepame aliejumi ir supilame paruoštą tešlą.
4. Kepame keksą orkaitėje, įkaitintoje iki 180°C, apie 60 min. Tikriname su mediniu dantų krapštuku ar iškepęs. Kai į kekso skirtingas dalis įsmeigtas dantų krapštukas ištraukiamas sausas, neaplipęs tešlos gabalėliais - reiškia keksas iškeptas.
5. Leidžiame keksui atvėsti ir tik tuomet išimame iš kepimo formos. 
6. Paruošiame glajų maišydami kelis šaukštus cukraus pudros su trupučiu vandens. Glajų ruošiame pagal savo nuožiūrą, atsižvelgiant ar norisi glajaus daugiau ar mažiau, skystesnio ar standesnio. 
7. Užpilame glajų ant kekso paviršiaus ir pabarstome aguonomis, citrinų žievelėmis.

Skanaus šventinio laukimo :)

![name](../pav/citrinu_keksas.jpg)
